Urkundenbuch der Abtei Sanct Gallen (Ed. Wartmann) Nr. 570*!873 04 09*!Frankfurt******urn:cts:formulae:stgallen.wartmann0570.lat001******gte: ; lte: ; when: 0873-04-09******â€  In nomine sanctae et individuae trinitatis Hludowicus divina favente gratia rex. Karolo dilecto filio nostro et omnibus comitibus ac reliquis fidelibus nostris, qui in Alamannia consistunt, perpetuam in domino iesu Christo salutem. Cognoscas, dulcissime fili, atque omnium fidelium nostrorum noverit industria, quod Hartmuodus venerabilis abba ceterique fideles nostri nobis dixerunt, quod monasterium sancti Galli confessoris Christi in quibusdam causis talem legem nunc inter vos non habeat, qualem caetera monasteria et beneficia nostra habent. Et idcirco volumus atque precipimus, ut haec causa deinceps emendetur et idem monasterium talem legem habeat, qualem cetera monasteria et beneficia nostra habent, videlicet, ut res illius, ubi necessitas exigerit, cum sacramento inquirantur, quia eandem dominationem et potestatem super hoc monasterium habere volumus, quam super cetera monasteria et beneficia nostra habemus, quoniam sub nostrae immunitatis tuitione ac defensione illud susceptum habemus, sicut monasterium Augiae et reliqua monasteria. Et inde praefato abbati nostro Hartmuodo ac sancta congregatione sibi commissa nostrae auctoritatis praeceptum fieri iussimus et manu propria roboravimus. Si vero quislibet homo huic decreto et iussioni nostrae contradicere praesumpserit, illum volumus ut in praesentiam nostram venire faciatis, ut nobis rationem reddat, cur iussionibus nostris contrarius existat. Taliter hanc nostram iussionem adimplere studete, sicut in vestra confidimus fidelitate. Valete omnes feliciter in Christo. Hebarhardus cancellarius ad vicem Liutberti archicappellani recognovi et subscripsi. Data V id. aprilis, anno XXXVI regni domni Hludowici serenissimi regis in orientali Francia regnante, indictione VI. Actum Franconofurt palatio regio in Dei nomine feliciter. Amen.****** 