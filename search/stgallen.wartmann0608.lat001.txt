Urkundenbuch der Abtei Sanct Gallen (Ed. Wartmann) Nr. 608*!878 07 17*!******urn:cts:formulae:stgallen.wartmann0608.lat001******gte: ; lte: ; when: 0878-07-17******â€  In nomine sanctae et individuae trinitatis Karolus divina favente clementia rex. Si fidelium nostrorum petitionibus, maxime videlicet his, qui nos monasteriorum coenobiis ad suplementa servorum Christi ibidem Domino militantium aliquid de rebus nostris pro remedio animae nostrae parentumque nostrorum conferre suaserint, aures serenitatis nostrae inclinamus, plurimum ad aeternam remunerationem regnique stabilitatem prodesse confidimus. Ideoque noverit omnium fidelium nostrorum, praesentium scilicet et futurorum industria, quia Hartmodus venerabilis abba monasterii sancti Galli depraecatus est celsitudinem nostram, ut quasdam res proprii iuris nostri ob mercedis nostrae augmentum et pro commemoratione parentum nostrorum ad supradictum monasterium confessoribus Christi ibidem requiescentibus, sancto Gallo videlicet sive beato Otmaro, traderemus, statimque nos divino conpuncti intuitu postulationibus illius satisfacere cupientes decrevimus ita fieri. Concessimus igitur eidem supra nominato monasterio in comitatu Turgeuve villam Robolveswilari cum omnibus circumquaque iuste et legitime ad eandem curtam aspicientibus, mancipiis, terris, pratis, silvis, aquis, cultis et incultis; ita videlicet, ut deinceps ad supradictum monasterium pertineant iure perpetuo possidenda. Et ut haec nostrae largitatis donatio pleniorem optineat firmitatem, hoc nostrae auctoritatis praeceptum propria manu firmavimus et anulo nostro iussimus sigillari. Signum M Karoli serenissimi regis. Hernustus notarius ad vicem Liutwardi cancellarii recognovi. Data XVI kal. aug., anno incarnationis domini nostri iesu Christi DCCCLXXVIII, indictione XI, anno vero regni regis Karoli secundo.****** 