Urkundenbuch der Abtei Sanct Gallen (Ed. Wartmann) Nr. 663*!888 01 28*!Regensburg******urn:cts:formulae:stgallen.wartmann0663.lat001******gte: ; lte: ; when: 0888-01-28******â€  In nomine sanctae et individuae trinitatis Arnolfus divina favente clementia rex. Noverint omnes fideles nostri praesentes atque futuri, qualiter Ruodpertus venerabilis presbiter noster per interventum Engilmari et Waldonis venerabilium episcoporum nostrorum culmen serenitatis nostrae adiit deprecans, ut quasdam res, quas prius a venerandae memoriae patrui nostri dono per praeceptum in proprietatem acceperat, nostra auctoritate denuo confirmaremus. Cuius petitioni libenter annuimus easdemque res, hoc est quicquid nostri iuris pertinere videtur ad cappellam in pago Peractoltespara in villa Cheinga in honore sancti Martini constructam cum mancipiis et omnibus rebus nostrae ibidem potestatis omnibus vitae suae diebus in proprium donavimus; hoc etiam addentes, ut in elemosinam nostram patrisque et patrui nostri caeterorumque parentum nostrorum potestatem teneat easdem res tradendi ad quodcumque monasterium voluerit, tali per omnia potestate in his fruens, sicut nos hactenus potiti sumus. iussimus quoque inde hoc nostrae auctoritatis fieri praeceptum, per quod firmissime iubemus, ut idem Ruodpereht proprio utatur arbitrio, tam in agris, quam in pratis, pascuis, silvis, aquis aquarumve decursibus, viis et inviis, exitibus ac reditibus, quaesitis et inquirendis, mobilibus et immobilibus, usque ad praefatum obitus sui tempus, et postea rectores illius cenobii, ad quodcumque hoc tradiderit, simili nutu illo potiantur. Et ut hoc auctoritatis nostrae praeceptum nullo umquam tempore violetur, sed firmum ac stabile perpetim consistat, manu propria illud firmavimus et anulo nostro assignari iussimus. Signum domni Arnolfi M invictissimi regis. Aspertus cancellarius ad vicem Theotmari archicappellani recognovi et subscripsi. Data V kal. febr., anno incarnationis Domini DCCCLXXXVIII, indictione VI, anno regni Arnolfi regis I. Actum Regino civitate in Dei nomine feliciter. Amen.****** 