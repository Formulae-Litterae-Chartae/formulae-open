Urkundenbuch der Abtei Sanct Gallen (Ed. Wartmann) Nr. 688*!?*!******urn:cts:formulae:stgallen.wartmann0688.lat001******gte: ; lte: ; when: ******In nomine Dei et domini nostri iesu Christi. Arnolfus divina favente clementia rex Adalberto, Perehtolto, Purgharto, Uodalrico et cunctis regni istius primatibus. Scire vos et omnes nostros fideles volumus, quia monasterium sancti Galli et quicquid ad illud antecessores nostri vel alii quique fidelium ob memoriam suae recordationis contradiderunt per munimentum nostrum sublimare nostra potentia cupimus ac nostrae liberalitatis favore ad omnes iniuriarum causas potenti tuitione omnimodis repugnare curamus. Quapropter verbo nostro decernimus, ut unusquisque comitum nostrorum vel vicariorum in singulis comitatibus et ministeriis, quicquid ad praefatum monasterium causae seu iustae mallationis ab advocato vel rectoribus eius fuerit perquirendum, statim ad presens sine contradictionis obstaculo vel neglectu cum iuramento ex regia potestate coacto eidem monasterio iustitiam facere non omittat, si gratiam nostram habere voluerit. Si autem ullus contra hoc decreti nostri preceptum aliquid obstinationis vel repugnationis inire praesumat, iubemus unicuique comiti et iudici, ut cum banno nostro ad palatium nostrum distringatur, ut ibi iusto regiae censurae diiudicatus iudicio sentiat nostram potestatem non esse tempnendam. Videte, ne quisquam inferioris ordinis nos et vestrae sententiae diiudicationem ausus infringere voluntatis suae effectum perficiat neque vos in istis rebus evincat, sed sui incepti deiectione sciat se ex nostrae potestatis destrictione graviter percutiendum et evincendum.****** 